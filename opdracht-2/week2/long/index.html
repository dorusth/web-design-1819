<!DOCTYPE html>
<html lang="nl">

<head>
	<meta charset="UTF-8">
	<meta name="viewport" content="width=device-width, initial-scale=1.0">
	<meta http-equiv="X-UA-Compatible" content="ie=edge">
	<link rel="stylesheet" href="../css/style.css">
	<title>Zonderland moet wennen aan olympische sluiproute, maar staat er goed voor</title>
</head>

<body>
	<a class="skip" href="#summary">page summary</a>
	<nav id="navigation">
		<ul>
			<li><a href="../">Home</a></li>
			<li><a href="#Nieuws">Nieuws</a></li>
			<li><a href="#Sport">Sport</a></li>
			<li><a href="#Tech">Tech</a></li>
			<li><a href="#Economie">Economie</a></li>
		</ul>
	</nav>
	<main id="content">
		<h1>Zonderland moet wennen aan olympische sluiproute, maar staat er goed voor</h1>
		<p>Turner Epke Zonderland is goed begonnen aan de route naar de Olympische Spelen van Tokio in 2020. Hij pakte de afgelopen maanden in Duitsland en Azerbeidzjan in de wereldbeker twee gouden medailles in vier wedstrijden.</p>
		<p>Eigenlijk eentje te weinig, want bij drie overwinningen was hij zo goed als zeker van een ticket naar Japan. "Ik heb nu twee eerste plekken achter mijn naam. Als er nog eentje bij was geweest, had ik het hoogst aantal haalbare punten", zegt Zonderland.</p>
		<h2>Nog vier wereldbekerkansen</h2>
		<p>Van de acht wereldbekers tellen de beste drie mee voor het klassement. Na de WK in oktober volgen er nog vier kansen voor Zonderland. Met drie zeges op zak kan hij eigenlijk niet gepasseerd worden.</p>
		<p>"Maar dat kan iemand anders ook doen", doelt Zonderland op het behalen van de benodigde overwinningen. "Dan gaat het weer om de hoogste score. Het is dan nog niet helemaal zeker, maar als ik nog één keer win, sta ik zo goed als zeker in Tokio."</p>
		<p>"Van alle olympische sporten is dit de meest ingewikkelde procedure", zegt Jitske Vasbinder, internationaal jurylid van de turnbond.</p>
		<p>De wereldbeker is namelijk eigenlijk niets meer dan een sluiproute voor Zonderland. Het hoofddoel zijn de wereldkampioenschappen in oktober in Stuttgart. Daar wil Nederland als team de Spelen halen.</p>
		<p>Een plek bij de beste twaalf is daarvoor noodzakelijk. Lukt dat, dan gaat niet alleen Zonderland, maar een heel meerkampteam naar Japan.</p>
		<h2>Nóg een kans</h2>
		<p>En dan is er nóg een kans op een olympisch startbewijs: ook via de toestelfinale op de rekstok kan Zonderland zich bij de WK kwalificeren. De drie turners met de beste scores uit de WK-finale gaan naar de Spelen.</p>
		<p>Een gecompliceerde route dus, die Zonderland al naar wereldbekerwedstrijden in Cottbus, Melbourne, Bakoe en Doha bracht. En dat al vroeg in het seizoen.</p>
		<p>"Het is wel anders. Normaal beginnen we in maart met wereldbekers als voorbereiding op het EK. Nu was het al in februari in Australië", aldus de turner.</p>
		<p>"We merken dat het aan de vroege kant is en dat er niet echt een basis is gelegd. Naar een EK en een WK bouw je echt op, dan ben je op je best. Nu is het niveau nog niet top, dan is het anders om een oefening te turnen. Maar ik mag blij zijn met het resultaat."</p>
		<p>Zonderland is gelukkig met de drie routes die naar Tokio leiden. "Dat is altijd prettig. Het is altijd heel moeilijk om je te plaatsen voor de Spelen, maar tot nu toe is het altijd gelukt. Daarom ben ik heel erg blij met deze extra opties, die geven extra kansen. En het hangt niet meer van één moment af. Het WK is één dag en dan moet je er staan", weet Zonderland als geen ander.</p>
		<p>"Nu spreid je de mogelijkheden. Het geeft heel veel rust en ik kan de voorbereidingen treffen die ik wil. En dat is het belangrijkste, de kwalificatie moet de ideale voorbereiding niet in de weg zitten."</p>
		<div id="summary">
			<p class="skip">De kans dat Yuri van Gelder nog eens aan de Olympische Spelen deelneemt is miniem. Volgens bondscoach Bram van Bokhoven heeft de ringenspecialist vooralsnog niet aangetoond het niveau te halen om aan wereldbekerwedstrijden deel te nemen. Omdat hij geen deel uitmaakt van de ploeg waaruit de WK-selectie wordt samengesteld, is dat de enige route voor de Brabander om in Tokio uit te komen.</p>
			<p class="skip">"Het afgelopen jaar hebben we afgesproken dat Yuri scores van rond de 14,9 moet laten zien om voor World Cups in aanmerking te komen. Dat is nog niet gebeurd", vertelde Van Bokhoven op Papendal.</p>
			<a class="skip" href="#navigation">Skip to menu</a>
			<a class="skip" href="#content">Skip to content</a>
		</div>
	</main>
</body>

</html>
